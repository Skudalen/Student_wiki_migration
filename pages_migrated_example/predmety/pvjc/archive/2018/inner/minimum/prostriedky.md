Pripravde si prostredie a prostriedky na prácu

Budete potrebovať:

  - Textový editor alebo IDE

  - Príkazový riadok

  - Prekladač jazyka C (gcc)
    
    1.  Otvorte si textový editor.
    
    2.  Napíšte zdrojový text.
    
    3.  Preložte zdrojový text.
    
    4.  Spustíte program.

Potrebné znalosti:

  - Čo je to súbor a adresár.

  - Aký je rozdiel medzi textovým a binárnym súborom

  - Čo znamená vykonateľný súbor

# Potrebné nástroje

Pre tvorbu vlastných programov budeme potrebovať minimálne tieto tri
nástroje:

1.  Textový editor

2.  Kompilátor

3.  Textový terminál.

Textový editor je program na vytváranie a úpravy textových súborov.
Zdrojový kód píšeme ako textový súbor a preto je dôležité, aby sme boli
schopní ľahko pracovať aj s veľkým množstvom textu. Výber vhodného
textového editora je vecou osobnej preferencie. Pri práci v textovom
termináli v prostredí OS Linux odporúčame textový editor vim.

Kompilátor je program, pomocou ktorého preložíme zdrojový text do
strojovo čitateľnej formy. Jedným z najčastejšie používaných
kompilátorov je GCC (GNU Compiler Collection). Hoci je GCC veľmi
zložitý systém, jeho použitie je jednoduché. Jazyk C patrí medzi tzv.
**kompilované** jazyky. Znamená to, že pred spustením programu musí
prebehnúť proces kompilácie (prekladu), pri ktorom sa človeku
zrozumiteľný zápis prepíše do tvaru, ktorý je zrozumiteľný iba stroju.
Výhody kompilovaného jazyka sú, že spustenie programu je rýchlejšie a
sme schopní odhaliť niektoré chyby ešte pred tým ako program vyskúšame.

Textový terminál je priestor interakcie programátora a počítača.
Programátor píše sadu príkazov pre a systém odpovedá správami. Na
začiatku sa Vám môže zdať práca v textovom móde málo intuitívna, ale ak
sa terminál naučíte správne využívať, môžete pracovať oveľa
efektívnejšie ako keď kombinujete klávesnicu a myš.

# Prvé kroky

Programátorskú prácu začneme tak, že si vyhliadneme vhodný prázdny
**projektový adresár**, kde budeme ukladať všetky súbory, ktoré súvisia
s naším projektom. Na začiatku si vystačíme s dvoma súbormi (zdrojovým
textom a spustiteľným súborom), ale postupom času budeme schopní
pracovať s projektami, ktoré sa skladajú zo stoviek súborov.

Aby sa situácia nestala príliš komplikovanou, odporúčame pre každý
program vyhradiť osobitný adresár a nemiešať viacero programov v jednom.
